# Dankwoord

Aanvankelijk wist ik niet wat te verwachten: 12 weken stage op een plek waar ik één keer ben geweest, en een project uitvoeren met mensen die ik één keer heb ontmoet op een kort kennismakingsgesprek. De opdracht was toen nog vaag, ik wist enkel dat het rond een eigen development board zou draaien. Of ik met embedded systemen moest werken of high-level moest programmeren was nog niet duidelijk.

Dit veranderde toen ik de eerste dag op m'n stageplek zat. Glenn Ergeerts en Dragan Subotic hadden me goede leerstof gegeven om me op gang te helpen, ik wist al meteen wat te doen. De dag erop werd ik naar m'n definitieve plek gewezen. Deze plaats kende ik al wel (op de oude AP-campus, in het lokaal waar ik in het prille begin nog Netwerken volgde van Mr. Masset), en het voelde alsof ik m'n collega's al even lang kende. 

De 3 studenten waar ik de komende 12 weken (vrijwel) dagelijks mee aan de bureau zou zitten waren Jens Vanhooydonck, Didier Verachtert en Thomas Van Loon, die alledrie een master Industrieel ingenieur elektronica-ict hadden en hun postgraduaat zouden behalen.
Van een gespannen werksfeer waar ik voor vreesde was al meteen geen sprake, aangezien ze zelf nog niet al te lang waren afgestudeerd. De eerste meeting verliep vlot en ik had meteen een duidelijke opdracht; zelfs een waar ik zonder probleem thuis ook aan verder kon werken.

De amicale werksfeer is iets waarvan ik denk dat ik het nergens anders had kunnen vinden, maar ik had vooral niet m'n project kunnen maken zonder de talloze hulp die ze me verleend hebben doorheen de weken. Vooral Jens heeft ontzettend veel gedaan om me op het juiste spoor te zetten en me steeds te blijven opvolgen.

Ook Glenn Ergeerts en Dragan Subotic wil ik hiervoor bedanken. Wanneer Jens het niet wist (zelden) kon ik meteen bij hen terecht voor de nodige uitleg.

Het proeflezen heb ik aan mijn vader, Karel Van de Mieroop, overgelaten. Zijn ervaring in IT heeft ertoe geholpen om niet alleen deze paper een duidelijke structuur te geven, maar hij heeft ook de nood voor een spellchecker geëlimineerd.

Ten slotte wil ik ook graag de docenten van AP (zeker Tim Dams en Yves Masset voor de begeleiding de afgelopen jaren) en Maarten Luyts bedanken. Hij heeft me als stagebegeleider geholpen de nodige formaliteiten correct in te leveren, met nuttige feedback die ik nergens anders had kunnen krijgen.


*Kevin Van de Mieroop*<br>
*10 juni 2016*<br>
*Antwerpen*